---
title: "Смачне липневе оновлення 2025 у Garry's Mod"
date: 2025-07-23
draft: false
description: "Смачне липневе оновлення 2025 у Garry's Mod"
tags: ["news", "Global Matter"]
authors:
  - "dendi85"
---

---

Сьогодні в Garry's Mod виходить оновлення середньої наповненості, яке, однак, здійснює одну дуже дивовижну зміну.

З липневим оновленням у гру за замовчуванням вводиться контент ігор Counter-Strike: Source, а також першого й другого епізодів Half-Life 2. Це означає, що для роботи аддонів, які використовували моделі, текстури або звуки з цих ігор, більше не потрібно окремо встановлювати їх із вашої бібліотеки Steam або користуватися сторонніми ресурсами. Водночас разом із Garry's Mod постачається не весь контент із Counter-Strike: Source та епізодів: у грі будуть відсутні голосові репліки, музика й карти з цих ігор. Для отримання решти контенту знадобиться окреме встановлення або завантаження відповідних ігор зі Steam.

Окрім підвищення автономності гри, були зроблені й інші зміни в її аспектах. Наприклад, підправлено плейермоделі метрокопа та елітного терориста. Тепер руки моделей зброї від першої особи наслідують освітлення від самої зброї. Радіус променя фізичної гармати збільшено з 8 000 до 32 000 юнітів.

З технічного боку оновлення також виправляє старі помилки та додає приємні зміни. Наприклад, раніше, вимкнувши голосовий чат командою voice_enable 0, увімкнути його назад командою voice_enable 1 було неможливо — тепер це виправили. Додано параметр запуску -mountcfgfile, який дозволяє завантажувати замість mount.cfg будь-який інший .cfg файл із цієї ж папки. Оновлено lights.rad до версії Half-Life 2 з HDR та епізодів. Збільшено ліміти на AI node з 4096 до 8192, а також максимальну кількість скинів у моделей — з 32 до 64. Додано й змінено деякі Lua-функції, переважно пов’язані з гравцем, мережевими запитами та кольором.

Липневе оновлення вражає впровадженням контенту Counter-Strike: Source та епізодів. Такі речі не були гострою необхідністю для роботи Garry's Mod і його пісочниці, однак закривали дуже великий пласт аддонів і серверів, які зазвичай брали контент із цих ігор, оскільки стандартного пакета було недостатньо. Тепер же звичайному гравцеві більше не потрібно для гри в одну гру встановлювати одразу кілька. Відтепер фіолетово-чорна «емо»-текстура та напис ERROR турбуватимуть гравців значно рідше.

> [Повний список змін в офіційному девблозі розробників](https://gmod.facepunch.com/news/july-2025-update)<br/>
> [Офіційний пост у центрі спільноти](https://store.steampowered.com/news/app/4000/view/521971443730220876)<br/>
> [DenDi85 зберігає авторство доповіді](https://steamcommunity.com/profiles/76561198393560436/)<br/>